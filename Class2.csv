TEXT,URL
"У теоретичній стилістиці протягом ХХ ст. були сформовані й науково осмислені основні принципи реалізації асоціативності у художньому тексті, переведення загальномовної парадигматичної асоціативності, пов’язаної з лексико-семантичною системою, в образотворчий прийом тощо. Можна, отже, сформулювати кілька основних позицій: 1. Одним із способів створення поетичної образності є розширення асоціативного ореолу слова, який створюється його парадигматичними й синтагматичними зв’язками, відбувається здебільшого за рахунок порушення «семантичної узгодженості» та «синтагматичної умотивованості знаків» (Ш. Баллі) [1, 152]. Це виявляється в тому, що слова у складі синтагми мають у своїх значеннях спільні компоненти [4, 89]. 2. Асоціативність поетичного слововживання створюється у зв’язку зі зміщенням конототивних якостей лексем словосполучень. З. Т. Франко, пояснюючи природу образності, вказує на асоціативність як першооснову словесного образу, оскільки він «виникає там, де є асоціативне мислення, яке дозволяє розширити семантичне коло слова, нашаровувати на первинний поняттєвий зміст вторинний експресивний, і там, де сприймання йде не лише по лінії логіки, але й інтуїції, почуттів» [7, 68]. Власне, додатковий експресивний зміст слова визначає характер образності [7, 69]. 3. Складниками образності, що реалізують потенції слова в художньому тексті, є символічність, алегоричність, тропеїчність. Проте, як зауважує С. Я. Єрмоленко, образна мова «не обмежується традиційними тропами й фігурами, а наповнює естетичним змістом безобразні мовні 78 елементи, перетворює їх у систему художньо-мовного бачення світу» [3, 301]. 4. Формування асоціативно-образного вияву семантичного наповнення слова відбувається шляхом злиття та кристалізації, тобто «втілення результатів складних художньо-асоціативних процесів у конкретний зримий, відчутний, мовби однозначний образ» [3, 232]. Вона характеризується чіткістю, об’ємністю, зримістю, які «породжують відчуття простоти і зрозумілості [..] Проте сама собою кристалізація дуже непростий процес аналізу–синтезу [3, 233]. Поети, які вдаються до кристалізації, через мінімум зображальних засобів відтворюють складні явища поетичного світобачення. Уміння сконденсовано, без зайвого передати сплетіння складних асоціацій – одна з ознак справжньої поезії. 5. Формування системи засобів художньої образності підпорядковується меті нестандартного індивідуально-авторського висловлення думки. Для художньої творчості характерним є асоціативне зближення явищ логічно несумісних, бо вони «розгортаються не стільки за строгою логікою мислі, скільки за примхливістю звихреного потоку почуттів» [2, 258]. Виникнення асоціацій, а, отже, й сам процес образотворення не відбувається безконтрольно, хаотично. Дослідники відзначають, що «напруження й послаблення потоку асоціацій залежить від того, до якого способу відображення виявляє схильність письменник – ліричного чи епічного. Якщо у відображенні життєвого матеріалу посилюється лірична тенденція – асоціативність набуває більшої напруженості, стає густішою. І навпаки – епічно-розповідний спосіб подачі життєвого матеріалу послаблює її» [2, 259]. Асоціативність у лексичній підсистемі мови – це одне з ключових понять, що дає змогу репрезентувати парадигматичне (за смислом) та синтагматичне (на основі контактного та дистантного контекстів) групування слів. Семантико-стилістичний підхід до вивчення явища асоціативності зумовлює дослідження лексико-семантичної системи національної мови з позиції значення слів та їх уживання. Отже, на увагу дослідників заслуговує і системний семантичний контекст життя слова, і ситуативний. Асоціативно-семантичні зв’язки слів виконують системоутворювальну функцію, що виявляється у моделюванні польових структур та інших мікросистем лексики. Спільним моментом таких систем є загальна семантична ознака, що об’єднує та диференціює групи слів в опозиціях. 79 Поєднання асоціативного й образного компонентів у семантичній структурі слова спричинює розвиток різних типів конотацій, зокрема культурно-національних, соціальних, словесно-образних, що стають кодами внутрішньої форми словесного знака. Асоціативно-образна структура слова утворюється у контекстах шляхом злиття сполучуваних слів на позначення певного смислу, а також кристалізації словообразу. Спосіб відображення дійсності, який обирає письменник – ліричний чи епічно-розповідний – визначає густоту, щільність асоціативності у контексті, її очікуваність/неочікуваність. Асоціативність визначається ймовірним зв’язком елементів лексико-семантичних мікроструктур, зокрема різних типів полів. Поштовхом до поєднання слів у семантичні, або асоціативні, поля слугують принципи спільної семантики, форми (зовнішньої та внутрішньої) слова та спільний семантичний простір, яким може бути контекст, текст. Функціонально-стилістичний підхід до інтерпретації смислових елементів слова зумовив погляд на текст як поле, а також на асоціативне поле як текст. Асоціативно-семантичне загальномовне поле, спроектоване на художній текст, змінює свій зміст, склад, характер взаємовідношень лексичних одиниць, що набувають статусу поетизмів. Основна мета вивчення різноманітних асоціативно-семантичних структур у стилістиці – пізнання образно-виражальної сили слова, варіювання цих виявів на різних етапах розвитку мови. Отже, слово в структурі художнього тексту не тільки є засобом створення образності та емоційно-експресивного колориту, а й відображає дійсність та формує структурну єдність дійсності естетичної.",http://dspu.edu.ua/native_word/wp-content/uploads/2016/04/2013-12.pdf